# Gestione gare da parte del concorrente

Questa sezione descrive le azioni relative all'IT richieste da ogni concorrente.  
  
Le azioni sono suddivise in lassi di tempo relativi alla data della gara.

- Inizio dell'anno / molti mesi prima della gara:
    - **Scegli le gare alle quali partecipare.**  
        Il calendario delle gare ticinesi e svizzere si trova sia sul sito [ASTI / Calendario](https://asti-ticino.ch/co/index.php?folder=program&main=program) che [Swiss Orienteering](https://www.o-l.ch/cgi-bin/fixtures) come pure sui siti di alcune società.  
        Gare internazionali si trovano sul sito [World-of-O](http://cal.worldofo.com/) come pure sui vari siti delle federazioni nazionali.
    - **Mantieni attuali i tuoi dati nell'annuario online.**  
        I portali delle iscrizioni si basano sulle informazioni presenti nella banca dati del SOLV.  
        Tutti i concorrenti sono responsabili di mantenere i propri dati aggiornati, soprattutto il numero chip.  
        Istruzioni sotto [Software / SolvDB](../software/solvDB/index.md).
- Varie settimane prima della gara:
    - **Leggi l'annuncio gara.**  
        L'*annuncio gara* (spesso chiamato anche col termine tedesco *Ausschreibung*) è un documento che contiene le informazioni generali sul tipo di gara, data e orari, luogo del centro gara, lunghezze dei percorsi e soprattutto il portale d'iscrizione da usare e il termine ultimo entro cui iscriversi.  
        Per i TMO, gli annunci gara vengono pubblicati nelle [news](https://asti-ticino.ch/co/) come pure nel [volantino](https://asti-ticino.ch/co/index.php?folder=program&main=volantino) del sito ASTI.
        Per le nazionali, fai riferimento ai link nel calendario (*Terminliste*) del sito [Swiss Orienteering / Gare / Calendario](https://www.o-l.ch/cgi-bin/fixtures).
- 1-2 settimane prima della gara:
    - **Iscriviti alla gara.**
        Per le istruzioni riguardo all'iscrizione alle gare, vedi [software / portali iscrizione](../software/portali_iscrizioni/index.md).  
        Il termine d'iscrizione è di regola una settimana prima della gara per i TMO e due settimane prima per le gare nazionali e campionati svizzeri.  
        **Nota**: la possibilità di iscriversi sul posto è descritto nell'annuncio gara. Non sono ammesse iscrizioni sul posto o tardive per campionati ticinesi e svizzeri.
    - **Leggi le ultime info gara.**  
        Le *ultime info* (spesso chiamate anche col termine tedesco *Weisungen*) sono un documento che contiene le informazioni di dettaglio della gara, approfondendo i dati dell'annuncio gara e aggiungendo specificità della cartina o dei percorsi come simboli speciali, passaggi obbligati o zone proibite.  
        Per i TMO, le ultime info vengono pubblicate nelle [news](https://asti-ticino.ch/co/) come pure nel [volantino](https://asti-ticino.ch/co/index.php?folder=program&main=volantino) del sito ASTI.  
        Per le nazionali, fai riferimento ai link nel calendario (*Terminliste*) del sito [Swiss Orienteering](https://www.swiss-orienteering.ch/it/) sotto [Gare / Calendario](https://www.o-l.ch/cgi-bin/fixtures).
- La settimana prima della gara:
    - **Trova il tuo orario di partenza**  
        Le liste di partenza di tutte le gare TMO, nazionali e campionati svizzeri, vengono pubblicate sul sito [Swiss Orienteering](https://www.swiss-orienteering.ch/it/) sotto [Gare / Liste di partenza](https://www.o-l.ch/cgi-bin/results?type=start).  
        Per altre gare speciali a livello ticinese, fai riferimento al sito [ASTI](https://asti-ticino.ch/co/).
    - **Familiarizzati con SPORTident**  
        A differenza di alcune nazioni soprattutto scandinave che usano il sistema EMIT, in Svizzera e in tutti i paesi limitrofi la verifica della sequenza di punti trovata viene gestita tramite il sistema SPORTident.  
        La relativa pagina sotto [materiale > SPORTident](../materiale/sportident/index.md) fornisce utili informazioni per i possessori di [chip a contatto e di chip air (SIAC)](../materiale/sportident/chip.md), come pure la [procedure da seguire durante la gara](../materiale/sportident/uso_in_gara.md).  
- Durante la gara:
    - **Usa correttamente il chip**  
        Attieniti alla [procedure da seguire durante la gara](../materiale/sportident/uso_in_gara.md). In partenza c'è sempre chi controlla ed eventualmente aiuta, in gara basta timbrare tutti i punti (se timbri punti in più non del tuo percorso non fa niente, verranno semplicemente ignorati), ma ricordati che la sequenza è importante. Se ad esempio timbri il primo punto, poi il terzo, ti accorgi e torni al secondo punto e lo timbri, **DEVI** tornare al terzo punto e timbrarlo di nuovo, così da ottenere la sequenza corretta 1 - 3 (viene ignorato) - 2 - **3** - 4 - ...  
        **Nota**: ricordati di timbrare anche la lanterna all'arrivo.  
    - **Leggi il chip**  
        È fondamentale scaricare il chip, cioè passare dalla specifica postazione dell'organizzatore (di solito posizionata subito dopo la linea d'arrivo oppure al centro gara) e far leggere i dati memorizzati sul chip. La sequenza dei punti trovata verrà paragonata a quella del relativo percorso, permettendo di classificare o meno i concorrenti.  
        Normalmente alla lettura chip viene stampato e consegnato ai concorrenti un foglietto con i propri tempi intermedi.  
        **Nota**: Ricordati di leggere il chip anche se ti sei ritirato e sai di non essere classificato. Altrimenti risulti ancora disperso nel bosco e l'organizzatore potrebbe organizzare un'azione di ricerca. 
        
    - **Consulta la classifica online**  
        Alle gare del TMO, se al centro gara è possibile connettersi a internet tramite collegamento di telefonia mobile, vengono caricati i risultati in tempo reale, non appena vengono scaricati i chip. Le classifiche sono visibili su [o2Rank](http://classifiche.asti-ticino.ch/o2rank/).  
        Per le gare nazionali, trovi una tabella *Wettkämpfe* sulla pagina principale della federazione (solo nella visione per PC) con una riga per gara e i link diretti all'annuncio gara, liste di partenza, classifiche e anche classifiche online (colonna *Live*).
    
- Dopo la gara:
    - **Consulta la classifica**  
        Le classifiche dei TMO e delle gare nazionali le trovi sul sito della [federazione](https://www.swiss-orienteering.ch/it/) sotto [GARE > Classifiche](https://www.o-l.ch/cgi-bin/results). Seleziona la gara nel campo *Anlass* e clicca su *Rangliste*.  
        Nota l'opzione a piè di pagina "Zwischenzeiten" per vedere i tempi intermedi. L'impostazione "Grafik" permette di scegliere i concorrenti da mostrare in un grafico in cui vengono visualizzati i distacchi ai vari punti. 
    - **Condividi il tuo percorso**  
        Carica il tuo percorso su [Livelox](https://www.livelox.com/) e confronta le tue scelte con quelle degli altri concorrenti, paragonando i tempi di ogni tratta.
    - **Trova le classifiche annuali**  
        Ad ogni gara del TMO si ottengono punti a dipendenza del distacco dal vincitore, che riceve 1000 punti. La classifica dei punti ottenuti, che tiene conto delle gare di scarto, è consultabile sul sito ASTI sotto [classifiche > TMO](https://asti-ticino.ch/co/index.php?folder=resultate&main=tmo).  
        Inoltre, ogni conorrente classificato alle gare TMO e alcune altre gare ticinesi porta anche punti al proprio club per il trofeo miglior società TMS, pure consultabile sul sito [ASTI](https://asti-ticino.ch/co/resultate/classifica-TMS-2024.pdf).  
        A livello nazionale viene allestita una classifica annuale a punti sul sito di Swiss Orienteering sotto [Gare > Classifica a punti](https://www.o-l.ch/cgi-bin/pliste). Contano per questa graduatoria i risultati ottenuti ai campionati svizzeri e alle gare nazionali e regionali (le gare marcate con un asterisco nel calendario di [Swiss Orienteering](https://www.o-l.ch/cgi-bin/fixtures)). 